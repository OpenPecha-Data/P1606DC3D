parārthānumānam

parārthānumānalakṣaṇam

trirupaliṅgākhyānaṃ parārthānumānam | anvayavyatirekapakṣadharmatāsaṃjñakāni trīṇi rupāṇi, yena
vacanena prakhyāpyante tadvacanamupacārādanumānaśabdenocyate||

tasya dvaividhyam

tad dvividham sādharmyavadvaidharmyavacca | sādhyadharmidṛṣṭāntadhamiṇorhetu sattākṛtaṃ sādṛśyaṃ
sādharmyam | tadyasyāsti tat sādharmyavat sādhanavākyam | sādhyadharmidṛṣṭāntadharmiṇorhetusattākṛtaṃ
vaisādṛśyaṃ vaidharmyam | tadyasyāsti tadvaidharmyavata sādhanavākyam |

svabhāvahetossādharmyavatprayoganirupaṇam , saṃskṛtasya sarvasya kṣaṇika tvasamarthanaṃ ca

tatra svabhāvahetoḥ sādharmyavantaṃ prayogaṃ darśayituṃ sautrāntikamatamāśritya bhagavatā yaduktaṃ
-

'saṃskṛtaṃ kṣaṇikaṃ sarvaṃ ' iti|

tad vyutpādyate | sametya sambhūya hetupratyayaiḥ kṛtaṃ vastujātaṃ saṃskṛtam| kṣaṇikamiti utpattikṣaṇa
eva sattvāt |

sarvasaṃkṛtavināśanirupaṇam

' sarvaṃ tāvat ghaṭādikaṃ vastu mudgarādisannidhau nāśaṃ gacchat dṛśyate | tatra yena svarupeṇa
antyāvasthāyāṃ ghaṭādikaṃ vinaśyati taccet svarupamutpannamātrasya vidyate tadānīmutpādānantarameva
tena vinaṣṭavyamiti vyaktamasya kṣaṇikatvam |'

athedṛśa eva svabhāvastasya svahetorjātaḥ , yat kiyantaṃ kālaṃ sthitvā vinaśyatīti |

' evaṃ tarhi mudgarādisannidhāne ca eṣa eva asya svabhava iti punarapyanena tāvantameva kālaṃ
sthātavyam , punarapyevamiti naiva vinaśyediti | tasmāt kṣaṇadvayasthāyitvenāpyutpattau
prathamakṣaṇavad dvitīyakṣaṇe'pi kṣaṇadvayasthāyitvāt punaraparaṃ kṣaṇadvayamavatiṣṭheta |
evaṃ tṛtīye'pi kṣaṇe tatsvabhāvatvānnaiva vinaśyatīti |'

syādetat , sthāvarameva tadvastu svahetorjātam , balena virodhakena mudgarādinā vināśyata iti
? tadasat , kathaṃ punaretadyujyate, na ca tadvinaśyati sthāvaratvāt , vināśaśca tasya virodhina
balena kriyata iti ? na hyetatsambhavati jīvati devadatto maraṇaṃ cāsya bhavatīti
|

atha vinaśyati , kathaṃ tarhyavinaśvaraṃ tadvastu svahetorjātam ? na hi mriyate cāmaraṇadharmā
ceti yujyate vaktum | tasmādanaśvaratve kadācidapi naśāyogāt , dṛṣṭatvācca nāśasya , naśvarameva
tadvastu svahetorupajāta ityaṅgīkurmaḥ | tasmādutpannamātrameva vinaśyati | tatha
ca kṣaṇakṣayitvaṃ sidhdaṃ bhavati | prayogaḥ punarevaṃ kartavyaḥ - yadyat vinaśvarasvarupaṃ
tattadanantarānavasthāyi yathā antyakṣaṇavartighaṭasya svarupam | vinaśvararupaṃ ca rupādikamudayakāla
iti svabhāvahetuḥ |

nirviśeṣaṇasvabhāvahetoḥ prayogaḥ

yadi kṣaṇakṣayiṇo bhāvāḥ, kathaṃ tarhi sa evāyamiti pratyabhijñānaṃ syāt ? ucyate - nirantarasadṛśāparāparotpādādavidyānubandhācca
pūrvakṣaṇavināśakāla eva tatsadṛśaṃ kṣaṇāntaramudayate
| tenākāreṇa vailakṣaṇyasyābhāvād bhāvena cāvyavadhānāt bhede'pi sa evāyamityabhedādhyavasāyapratyayaḥ
pṛthagjanānāṃ prasūyate | atyantabhinneṣvapi ca lūnapunarjātakuśakeśādiṣvapi
dṛṣṭa eva sa evāyamiti pratyayaḥ | tathehāpi kiṃ na sambhāvyate? tasmātsarva saṃskṛtaṃ
kṣaṇikamiti sidhdamevaitat nirviśeṣaṇasya svabhāvahetorayaṃ prayoga iti ||

tathā'paro'pi nirviśeṣaṇaprayogaḥ - yatsat tatsarvamanityaṃ , yathā ghaṭaḥ | santaścāmī pramāṇapratītāḥ
| tathā'paro'pi vedasya pauruṣayatvasādhanāya svabhāvahetuḥ| yadvākyaṃ tatpauruṣeyaṃ
, yathā rathyāpuruṣa vākyam | vākyaṃ cedam -

'agnihotraṃ juhuyātsvargakāma' iti|

saviśeṣaṇasvabhāvahetoḥ prayogaḥ

saviśeṣaṇaprayogo yathā - yadyadutpattimat tatsarvamanityaṃ , yathā ghaṭaḥ | utpattimāṃśca śabdaḥ
| anutpannebhyo vyāvṛtto bhāva utpanna ucyate | yadā saiva vyāvṛttirvyāvṛttyantaravyavacchedena
vyatiriktocyate bhāvasyotpattiriti tadā kalpitena bhedena svabhāvabhūtadharmeṇa
viśiṣṭaḥ svabhāvo hetuḥ |

bhinnaviśeṣaṇasvabhāvahetoḥ prayogaḥ

tathā bhinnaviśeṣaṇasya prayogaḥ - yatkṛtakaṃ tadanityaṃ yathā ghaṭaḥ, kṛtakaśca śabdaḥ |

nanu citraguriti bhinnaviśeṣaṇasya prayogaḥ , yathā cātra citragośabde bhinnaviśeṣaṇavācako'sti
na tathā kṛtakaśabde bhinnaviśeṣaṇavācakaṃ kimapyasti | tatkathaṃ bhinnaviśeṣaṇasyodāharaṇamiti
ced ? ucyate - apekṣitaparavyāpāro hi svabhāvaniṣpattau bhāvaḥ kṛtakaḥ ityucyate
| tatraḥ kṛtakaśabdaḥ paravyāpārasāpekṣaṃ svabhābaṃ prakṛtyaiva vadan bhinnaviśeṣaṇamevāha
||

prayuktabhinnaviśeṣaṇasvabhāvahetoḥ prayogaḥ

prayuktabhinnaviśeṣaṇasya svabhāvasya prayogaḥ - yaḥ pratyayabhedabhedī sa kṛtakaḥ , yathā dhūmaḥ
, pratyayabhedabhedī ca śabdaḥ | pratyayaḥ kāraṇaṃ , tasya bhedastena bhettuṃ śīlaṃ
yasya sa pratyayabhedabhedī | kāraṇamahattvena mahattvaṃ kāraṇālpatvenālpatvaṃ yasyetyarthaḥ
pratyayabhedabhediśabdasya bhinnaviśeṣaṇavācakasyātra prayuktatvāt prayuktabhinnaviśeṣaṇo'yam
| svabhāvahetoḥ nānāprabhedadarśanaṃ ca vyāmohanivṛttaye dharmabhedakalpanayāpi svabhāvahetureva
prayujyata iti pratipādayitum |

svabhāvahetorvaidharmyavatprayoganirupaṇam

svabhāvahetorvaidharmyavān prayogo yathā - yadyadā'nantarānavasthāyi na bhavati na tattadā vinaśvararupaṃ,
yathā''kāśam | vinaśvararupaṃ ca rupādikamudayakāle | vyatirekaprayoge sādhanābhāvena
sādhyābhāvasya vyāptatvāt sādhyābhāvaḥ sādhanābhāve niyato bhavatīti bodhdavyam
| tathā'paro'pi vaidharmyavān prayogaḥ - yatra kṣaṇikatvaṃ nāsti tatra sattvamapi nāsti,
yathā gaganāravinde | saṃśca śabdaḥ | tathā yatrānityatvaṃ nivṛttaṃ tatrotpattimattvamapi,
yathā kūrmaromṇi | utpattimāṃśca śabdaḥ | yatrānityatvaṃ nivṛttaṃ tatra kṛtakamapi, yathā
śaśaśriṅge| kṛtakaśca śabdaḥ | yatra kṛtakatvaṃ nāsti tatra pratyayabhedabheditvamapi nāsti,
yathā gagane | pratyayabhedabhedī ca śabda iti||

kāryahetoḥ sādharmyavadvaidharmyavatprayoganirupaṇam

kāryahetoḥ sādharmyavān prayogo yathā - yatra yatra dhūmastatra tatrāgniḥ, yathā mahānase ,
dhūmaścātra| kāryaheturapi pratyakṣānupalambhābhyāṃ sidhda eva kāryakāraṇabhāve sati kāraṇe
sādhye prayoktavyaḥ | vaidharmyaprayogo yathā asatyagnau na bhavatyeva dhūmaḥ yathā - mahāhrade|
asti ceha dhūma iti|

anupalabdhessādharmyavad prayogaḥ

anupalabdheḥ sādharmyavan prayogo'vayavinirākaraṇāya yathā - yadyatropalavdhilakṣaṇaprāptaṃ
sannopalabhyate tattatrāsadvyavahārayogyam , yathā naraśirasi śṛṅgam | nopalabhyate cātropalabdhilakṣaṇaprāptaḥ
parābhimato'vayavī ghaṭaśabdavācyeṣu kapāleṣu|

vaidharmyavatprayoganirupaṇam

anupalabdhervaidharmyavān prayogo yathā - yatsadupalabdhilakṣaṇaprāptaṃ tadupalabhyata eva,
yathā nīlādiviśeṣaḥ | neha upalabdhilakṣaṇaprāptasya sata upalabdhirghaṭasyeti|

sādhyasādhanayorvyāptiḥ

sarvatra sādharmyavati sādhanavākye sādhyena sādhanaṃ vyāptam | baidharmyavati [punaḥ] sādhanavākye
sādhanābhāvena sādhyābhāvo vyāpta iti pratipattavyam| sādhanasya ca sādhye

niyatatvakathanaṃ sādhyābhāvasya sādhanābhāve niyatatvakathanaṃ nāma vyāptirabhidhīyate | tataḥ
pramāṇena vyāptisidhdau satyāṃ nedaṃ kvāpi śaṅkanīyaṃ sādhanaṃ ca syāta, sādhyaṃ ca tatra
dharmiṇi na syāditi |

parāṅgīkṛteśvarasādhakānumānasya nirasanam

yatra pramāṇena sarvopasaṃhāravatī vyāptireva na sidhdā , tatra śaṅkāprasaro'nivāryaḥ | yatheśvarasidhdau
kāryatvānumāne | tathā hi teṣāṃ sādhanopanyāsaḥ | ihānyaḥ sarvajño bhagavān
bhavatu vā mā bhūt , īśvaraḥ punassarvajñaḥ śakyate sādhayitum | tathā hi , loke trayaḥ khalu
bhāvāḥ kecinniścitakartṛkāḥ , yathā ghaṭādayaḥ | kecinniścita- kartṛnivṛttayaḥ , yathā
vyomādayaḥ | anye punaḥ sandigdhakartṛkāḥ , yathā kṣityādayaḥ | na punaretebhyo'nyaḥ prakāro'sti
| tatra ye dṛśyamānotpattayo vanaspatyādayo ye ca cirotpannā viśvambharādayaḥ te sarve
sandigdhakartṛtvena vyavatiṣṭhamānā budhdimatkartṛkāḥ kāryatvāt , ghaṭādivat | nāyamasidhdo
hetuḥ , kāryatvasya sarvoṣāṃ pramāṇasidhdatvāt | nāpi virudhdaḥ , sapakṣe bhāvāt |
na cānaikāntaḥ , sādhyaviparyaye bādhakapramāṇasadbhāvāt | tathāhi - kārya tāvat budhdimataḥ
kumbhakārādupajāyamānaṃ bhūyodarśanasahāyena mānasa pratyakṣeṇopalabdham |

tadyadi budhdimantareṇāpi syāt tadānīṃ budhdimataḥ sakāśātkadācidapi nopajāyeta | kāraṇābhāve
kāryasya sakṛdapyutpādāyogāt | tasmānnedaṃ kvāpi śaṅkanīyaṃ kāryaṃ ca syāt na budhdimaddhetukamiti
| atredamabhidhīte - sādhanaṃ khalu sarvatra sādhyasādhanayoḥ sarvopasaṃhareṇa
pramāṇena vyāptau sidhdāyāṃ sādhyaṃ gamayediti sarvavādisammatam | tatra yadi dṛsyaśarīraviśiṣṭena
budhdimatā vyāptirgṛhyate tadā tathābhūtasādhyamantareṇāpi jāyamāne tṛṇādau kāryatvasya
darśanāt prameyatvādivat sādhāraṇānaikāntiko'yaṃ hetuḥ | tṛṇādayaḥ pakṣīkṛtā ityapi
na vaktavyam | na hi vyabhicāraviṣaya eva pakṣo bhavitumarhati-

'sandigdhe hetuvacanāt vyasto hetoranāśraya' iti nyāyāt |

athāśakyārohaṇe'pi parvate dahanamantareṇa ca dhūmadarśanāt , evaṃ dhūme'pi vyabhicāro vaktuṃ
sulabha eva? tanna | aśakyārohaṇatvena parvate dahanasya draṣṭumaśakyatvāt yuktaṃ tatra
sandigdhaviṣayatvam | prastute tu dṛśyaśarīraviśiṣṭena budhdimatā vyāptau gṛhyamāṇāyāṃ dṛśyānupalambhena
budhdimato bādho bhavatīti yuktam | atha dṛśyaśarīreṇa budhdimanmātreṇa vā
vyāptiravagamyate tadā adṛśyasya budhdimanmātrasya vā sādhyasya dṛśyānupalambhena vyatirekāsidhdeḥ
sandigdhavipakṣavyāvṛttiko'yaṃ hetuḥ |

sādhyābhāvaprayuktasya sādhānābhāvasya [kāśadāva] sidhdatvena vyāpterabhāvāt tathā coktam jñānaśrīmitrapādaiḥ
|

kāryatvasya vipakṣavṛttihataye sambhāvyate'tīndriyaḥ |

kartā cedvayatirekasidhdividhurā vyāptiḥ kathaṃ sidhyati ||

dṛśyo'tha vyatirekasidhdimanasā kartā samāśrīyate |

tattyogo'pi tadā tṛṇādikamiti vyaktaṃ vipakṣekṣaṇam ||

trilocanābhyupagatasya vahnidhūmayoḥ svābhāvavika sambandhavādasya nirasanam

yacca trilocanenoktam-

'yathā svābhāvikaḥ sambandho dhūmādīnāṃ vahnayādibhissaha tathā

kāryatvasya budhdimatā sārdham , tadupādheranupalabhyamānatvāt ,

kvacidvyabhicārasyādarśanāt ' iti|

tanna yuktam | yato'rthāntaraṃ kiñcidapekṣaṇīyamupādhiśabdenābhidhīyate | na cārthāntaramavaśyaṃ
dṛśyaṃ syāt | adṛśyamapi deśakālasvabhāvaviprakṛsṭam sambhāvyate | ato dhūmasya dahanena
saha sambandhe bhaviṣyatyupādhiḥ | na copalabhyata iti kathamadarśanamātreṇa nāstyevetyucyate
| yadapyuktaṃ vyabhicārasyādarśanāditi sādhanaṃ , tadapi sandigdhāsidhdam | pratyayāntaravaikalyenāhatya
vyabhicārasyādarśane'pi sarvatra niṣeddhumaśakyatvāt | na caitāvatā
prāmaṇikalokayātrātikramaḥ | prāmāṇikaireva sādhakabādhakapramāṇābhāve saṃśayasya vihitatvāt
| na ca caivaṃ saṃśayena sarvatrapravṛttiprasaṅgaḥ , pramāṇādarthasandehācca pravṛtterupapatteḥ
| yadapyuktam -

'yathā'nyatvāviśeṣe'pi baudhdānāṃ kiñcideva vastu kāryaṃ syāt ,

kiñcideva kāraṇaṃ , na sarva, tathā mamāpyanyatvāviśeṣe'pi kiñcideva

dhūmādikaṃ vastu svābhāvika sambandhena sambadhdaṃ na sarvam' iti |

tanna yuktam |yathā dhūmākhyaṃ vastu dahanāyattamiti pramāṇasidhdiṃ tathā kiṃ svābhāvikasambandho'pi
pramāṇasidhdaḥ , yenaivamucyate ? kiñca svābhāvikasambandha iti ko'rthaḥ ? kiṃ svato
bhūtaḥ , svahetorvā bhūtaḥ ahetuko vā iti trayo vikalpāḥ | tatra na tāvadādyaḥ pakṣaḥ,
svātmani kriyāvirodhāt | nāpi dvitīyaḥ , tadutpattisambandhasvīkāraprasaṅgāt | athāhetukaḥ
, tadā deśakālasvabhāvaniyamābhāvādatīvāsaṅgataḥ svābhāvikasambandhavādaḥ |

kiñca sādharmyeṇa vaidharmyeṇa vā dṛṣṭāntamātramastīti na vyāptisidhdiḥ | yadṛcchayā militayorapi
karabhagadarbhayostathābhāvaprasaṅgāt | tasmānnidarśanaṃ nāma [ dṛṣṭānta ucyate | sa
ca ] gṛhītavismṛtapratibandhasādhaka pramāṇasmaraṇadvāreṇaiva hetāvupayujyate , na svasannidhimātreṇa
| tathāhi -na tāvadākāśe sādhyābhāvena sadhanābhāvaḥ pratīyate | ākāśe hi yathā
budhdimatkāraṇanivṛttistathā acetanasyāpi kāraṇasya nivṛttirnāstyeva | tatkasyābhāvaprayuktakāryatvābhāvaḥ
pratīyatāṃ , yena sādhyābhāvaprayuktasādhanābhāva vyatirekaḥ sidhyatīti
| nāpi ghaṭe kāryatvasya budhdimadanvayadarśanādākāśe'pi budhdimadabhāvādeva kāryatvābhāvo
vaktuṃ yujyate, yasmādanayostādātmyaṃ tadutpattiranyo vā svābhāvikādisambandhaḥ pūrvapramāṇena
na prasādhitaḥ syādityuktam|

adarśanamātreṇa vyatireko'sidhdaḥ

kiñcādarśanamātrena vyatireko na sidhyati | tathā hi , vipakṣe heturnopalabhyata ityanena tadupalambhakapramāṇa
nivṛttirucyate| pramāṇaṃ ca prameyasya kāryam , ' nākāraṇaṃ viṣaya ' iti
nyāyāt | na ca kāryanivṛttau kāraṇanivṛttiryujyate , nirdhūmasyāpi vahnerbhānāt | yadi
punaḥ pramāṇasattayā prameyasattā vyāptā syāt , tadā yuktamevaitat | kevalamiyameva vyāptirasambhāvinī
, sarvasya sarvadarśitvaprasaṅgāt | tasmānnādarśanamātreṇa vyatirekaḥ sidhyati
|yathoktam -

'sarvā'dṛṣṭiśca sandigdhā svā'dṛṣṭirvyabhicāriṇī |

bhūjalāntargatasyāpi bījasyāsattvadarśanāt ||' iti ||

vācaspatimatanirasanam

yadapi vācaspatirāha -

' viśeṣasmṛtyapekṣa eva saṃśayo bhavati tato yathādarśanameva śaṅkitumucitam ' iti |

atrocyate - nāyaṃ nyāyaḥ sārvatrikaḥ | tathā cābhyupagamyāpi brūmaḥ | tathā hi - [ kāryatvadhūmatvayoḥ
] tādātmyatadutpattisambandha viyogitvena sādhāraṇena dharmeṇa prameyatvadhūmatvakāryatvādīnāṃ
tanmatenāpi sajātīyatvam | tatra prameyatvasyavyabhicāradarśanamevānyatrāpi
śaṅkāmupasthāpayatīti yathādarśanamevedamāśaṅkitam | ataḥ sandigdhavipakṣavyāvṛttikatvaṃ
nāma hetudūṣaṇaṃ durvārameva | etacca saddūṣaṇameva | ato yadanenoktam - ' nāyaṃ hetudoṣaḥ
, ato na parihartavyaḥ, tasya copanyāso'doṣodbhāvanaṃ nāma nigrahasthānam ' iti | tadidānīṃ
svamatenaivānena vādinā niranuyojyānuyogalakṣaṇena nigrahasthānenātmā bādhita ityupekṣaṇiyo'yaṃ
devānāṃ priyaḥ ||

īśvarasādhakānumāne anupapattiḥ

nanu yadi dṛśyāgnidhūmasāmānyayoriva dṛśyātmanoreva kāryakāraṇasāmānyayoḥ pratyakṣānulambhato
vyāptistadā santānāntarānumānaṃ na syāt , paracittasyādṛśyātmakatayā vyāptigrahaṇakāle'nantarbhāvāditi
cet ? na | svasaṃvedanaṃ hi tatra vyāptigrāhakam | svasaṃvedanamātrāpekṣayā
paricittasyāpi dṛśyatvāt | na caivaṃ vyāvahārikendriyapratyakṣamātrabudhdimanmātraṃ jaṭharacitrasādhāraṇaṃ
vahnimātraṃ vā gocaro yujyate , yenāsyāpi dṛśyatā syāt | tasmāt dṛśyenaiva
vahninā dhūmasya pratyakṣānupalambhābhyāṃ vyāptiriti nyāyaḥ ||

kiñca yadi budhdimanmātrapūrvakatvamanena sādhyate , tadā sidhdasādhanatādūṣaṇaṃ sādhanasya
| atha eko nityaḥ sarvajña ityādiviśeṣaṇaviśiṣṭabudhdimatpūrvakatvaṃ sādhyate , tadā evaṃ
viśeṣaṇaviśiṣṭena sādhyena saha kāryatvasya sādhanasya dṛṣṭāntadharmiṇi pramāṇena vyāpterasidhderanaikāntikatvam
| atha sāmānyena vyāptimādāya viśeṣasya pakṣadharmatābalāt sidhdirucyate
? tanna yuktam | yena sādhyagatena viśeṣaṇena vinā hetorvṛttirdharmiṇi na ghaṭate, tasya
viśeṣasya pakṣadharmabalādyuktā sidhdiḥ | yathā dhūmāt parvatadeśavṛttitvasya dahanadharmasya
, na tu tārṇatvādīnāṃ viśeṣāṇām | tārṇatāmantareṇāpi parvate dhūmadarśanāt | tadvad
budhdimato'pi śarīrādivṛttitvaṃ yadi sidhyati, siddhyatu| na punaratyantavilakṣaṇaṃ sarvajñatvam
| asarvajñatve'pi kāryatvasya sambhavāt | upādānādyabhijñatvādapi na sarvajñatvasidhdiḥ
, ekatvasidhdau sidhtyetat | na caikatvaṃ sidhdam | anekakartṛpūrvakatve'pi kāryatvasya
sambhavāt | yathā'nekakīṭikāniṣpāditaḥ śakramūrdhā | atha śakramūrdhno'pīśvarapūrvakatvaṃ
sādhyaṃ , tarhi ghaṭasyāpīśvarapūrvakatvasidhdau kuto dṛṣṭāntatvam ? atha kumbhakārasya
kartṛtvaṃ dṛṣṭaṃ kathamapākriyate ? kīṭakādīnāṃ ca hetutvaṃ dṛṣṭaṃ tadapi kathaṃ vāryate
? nāpi bahūnāṃ kāraṇatve vipratipattisambhāvanā , dṛṣṭatvādeveti | tasmāt sādhyasādhanayoḥ
sarvopasaṃhāravatī vyāptirdṛṣṭāntadharmiṇi pramāṇenāvaśyaṃ darśayitavyeti sthitam | kiñca
nityaikasarvajñe budhdimati sādhye virudhdo'pyeṣaḥ | anityānekāsarvajñena budhdimatā vyāptatvāt
kāryatvasya | tathā hi , sādhyaviparyayasādhanādiha virudhda ucyate | ayaṃ ca sādhyaviparītaṃ
sādhyatītyāstāṃ tāvat prastāvāyāteśvaradūṣaṇodbhāvanānibandhakaraṇam ||

sādharmyavaidharmyaprayogeṣu trairupyāsiddhyāśaṃṅkā tannirasanañca

nanu sādharmyavati sādhanavākye anvaya evoktaḥ na tu vyatirekaḥ | vaidharmyavati ca vyatireka
evoktaḥ , na tvanvayaḥ | tatkathamābhyāṃ trirupaṃ liṅgaṃ kathyata iti cet , naiṣa doṣaḥ
| yasmāt sādharmyavati ca sādhanavākye , upanyaste sāmarthyādeva vyatireko'vagamyate | vyatirekāgṛhītau
ca sādhyābhāve'pi na sādhanābhāva iti viparyayaḥ sambhāvayitavyaḥ | evaṃ cānvayasyaivābhāvaḥ
syāt | satyapi sādhane sādhyābhāvāditi sāmarthyam | tathā vaidharmyavati
sādhanavākye upanyaste sāmarthyādevānvayo'vagamyate, anvayagṛhītau hi sādhanaṃ ca syāt sādhyaṃ
ca na bhavediti viparyayaḥ sambhāvayitavyaḥ | evaṃ ca vyatireka eva na bhavet | sādhyābhāve'pi
sādhanasya bhāvāditi sāmarthyam | tasmāt dvāvapi prayogau trirupaliṅgaprakāśakāvityadoṣaḥ
||

vyaptigrāhaka pramāṇanirupaṇam

samprati sādhyasādhanayorvyāptiḥ yatra dharmiṇi grahītavyā ,yena ca pramāṇena, tadubhayaṃ sukhāvabodhārtha
kathyate - svabhāvahetoḥ sattvalakṣaṇasya kṣaṇikatvena vyāptiḥ sādhyadharmiṇyeva
grahītavyeti kecit | teṣāmantarvyāptipakṣo'bhimataḥ | prasaṅgaprasaṅgaviparyayābhyāṃ
dṛṣṭāntadharmiṇi ghaṭādau vyāptirgrahītavyetyanye | teṣāṃ bahirvyāptipakṣo'bhimataḥ | sattvādanyeṣāṃ
svabhāvahetūnāṃ kāryahetūnāmanupalambhahetūnāṃ ca dṛṣṭānta eva vyāptirgrahītavyā
| tatra śiṃśipātvasya vṛkṣatvavyavahāre, sādhye dṛṣṭānte pratyakṣānupalambhābhyāṃ vyāptirgrāhyā
| sattvakṣaṇikatvayostu prasaṅgaprasaṅgaviparyayābhyāṃ pramāṇābhyāṃ , sādhyaviparyayabādhakapramāṇena
vā kramayaugapadyanivṛttilakṣaṇena svasaṃvedanasāmarthyasidhdervikalpasidhdervā
vastutvāvastutvābhyāṃ sandihyamāne vipakṣe dharmiṇi, kāryahetordhūmādervahnyādinā
mahānasādau dṛṣṭāntadharmiṇi trividhapratyakṣānupalambhataḥ , pañcavidhapratyakṣānupalambhato
vā vyāptirgrahītavyā |, anupalambhasya tu asadvyavahārayogyatvena saha vyāptiḥ pratyakṣeṇaiva
| , anyeṣāṃ tu svabhāvahetūnāṃ kāryahetūnāṃ vā keṣāñcit , yathāsvabhāvaṃ pramāṇenonnīya
grahītavyeti ||

hetvābhāsanirupaṇam

vyāptyaniścaye hetoranaikāntiko doṣaḥ | sa ca trividhaḥ - asādhāraṇānaikāntikaḥ sādhāraṇānaikāntikaḥ
, sandhigdhavipakṣavyāāvṛttikaśceti | tatra

asādhāraṇānaikāntiko yathā - sātmakaṃ jīvaccharīram , prāṇādimattvāt aparajīvaccharīravat ,
ghaṭavat | ayaṃ heturaparajīvaccharīre ātmanā vyāpta iti na niścitaḥ |ghaṭe ca vipakṣe ātmano'bhāvānnivṛtta
iti na niścitaḥ | dharmiṇi tu jīvaccharīre vidyata iti asādhāraṇānaikāntika
ucyate | aparaścāsādhāraṇo yathā - anityaśabdaḥ śrāvaṇatvāt , ghaṭavat , ākāśavaditi |
sādhāraṇanaikāntiko yathā - nityaḥ śabdaḥ prameyatvāt , ghaṭavat ākāśavat | , sandigdhavipakṣavyāvṛttiko
yathā - saḥ śyāmastatputratvāt , paridṛśyamānatatputravaditi ||

yaduktaṃ prāk , sattvasya kṣaṇikatvena saha vyāptiḥ prasaṅgaprasaṅgaviparpayābhyāṃ grahītavyeti
, tatra ko'yaṃ prasaṅgo nāma ? pramāṇaprasidhdavyāptikena vākyena parasyāniṣṭatvāpādanāya
prasañjanam prasaṅgaḥ , yathā - sāmānyasya , anekavṛttitvābhyupagame anekatvaprasañjanam
| tathā hi - yadanekavṛtti tadanekaṃ yathā anekabhājanagataṃ tālafam | anekavṛtti ca sāmānyam
| tasmādanenāpyanekena bhavitavyamiti prasaṅgaḥ |

prasaṅgasya kāryam

athānekatvaṃ neṣyate, tadā'nekavṛttitvaṃ ca mā svīkurvīthāḥ |

nanu yadyetat prasaṅgākhyaṃ sādhanaṃ pramāṇa , na bhavati [trairupyābhāvāt ] kathamasyopanyāsa
iti , vyāptismaraṇārthaṃ vyāpyaikadeśakathanavaditi | yaduktam -

' prasaṅgo dvayasambandhādekābhāve'nyahānaye ' iti |

asyāyamarthaḥ - vyāpyavyāpakayoḥ sambandhe sati yadi vyāpakaṃ neṣyate tadā vyāpyamapi neṣyatām
| atha vyāpyamiṣyate tadā vyāpakamapīṣyatāmiti |

vādinā sādhanā upanyaste prativādinā tatra dūṣaṇaṃ vaktavyamiti nyāyaḥ | asidhdavirudhdānaikāntikānāmanyatamasyodbhāvanaṃ
dūṣaṇam| yathoktam -

'dūṣaṇāni nyūnatādyukti' iti |

hetudūṣaṇam

nanveṣāmevodbhāvanaṃ yadi dūṣaṇaṃ ,kva tarhi vaiyarthyāsāmarthyātiprasaṅgādīnāmantarbhāvaḥ ?
atraiva triṣu | tatra vaiyarthyaṃ tāvadasidhde'ntarbhavati | sandigdhasādhyadharmo hi

heturucyate | vaiyarthyaṃ tu yatropanyasyate tatra sandigdhasādhyadharmakatvaṃ hetorlakṣaṇaṃ
hetau na sambhavatīti asidhda ucyate | [ hetorlakṣaṇasyāsidhdeḥ] yaduktam -

' sandigdhe hetuvacanāt vyasto hetoranāśrayaḥ ' iti |

asāmarthyaṃ tu svarupāsidhdāvantarbhavati | na hi hetoḥ sāmarthya nāma hetusvarupādanyat | hetoravastutvaprasaṅgāt
| atiprasaṅgaścānaikāntike'ntarbhāvyaḥ , sādhyadharmamatikramya vipakṣe'pi
prasakteriti ||

ātmanirasanam

yatra tu dharmiṇi sādhyaṃ sādhayitumārabdhaṃ tasya dharmiṇaḥ pramāṇabādhitve āśrayāsidhdirhetordūṣaṇam
| yathā sarvagata ātmā sarvatropalabhyamānaguṇatvāt | tadiha baudhdasyātmaiva na
sidhdaḥ , kiṃ punasasya sarvadeśopalabhyamānaguṇatvaṃ setsyati | tathā hi , tairthikāḥ khalvevaṃ
bruvanti | śarīrādivastuvyatiriktaṃ śubhāśubhakarmakartṛtatfalabhoktṛ nityavyāpirupamātmākhyaṃ
dravyāntaramasti | tena ca yadi nāma viśvaṃ vyāptaṃ tadapi yadupabhogāyatanatayā
pareṇa parigṛhītaṃ jīvaccharīraṃ tadeva sātmakamabhidhīyata iti | etaccāyuktam | ātmanaḥ
sidhdaye pramāṇābhāvāt | na hi pratyakṣeṇa ātmā pratīyate|

cakṣurādijñānānāṃ rupādiviṣayapañcakaniyatatvāt | mānasasyāpyahaṃpratyayasya śarīrādiviṣayatvāt
gauro'haṃ sthūlo'haṃ gacchāmyahamityādyākāreṇa ahaṃ pratyaya utpadyate yadāha alaṅkārakāraḥ
-

ahamityapi yajjñānaṃ taccharīrendriyāṃśavit |

ahaṃ kāṇassukhī gauraḥ samānādhāravedanāt ||

na cāsya śarīravyatiriktasya taddharmo gauratvaṃ sthūlatvaṃ vā | na ca vibhoramūrttasya mūrtadravyānuvidhāyinī
gamanakriyā yuktimatī | na cāyaṃ māṇavake siṃhapratyaya eva bhākto yuktaḥ
, skhaladvṛttiprasaṅgāt | nāpyanumānena pratīyate , kāryasvabhāvaliṅgābhāvāt | nityaparokṣeṇa
deśakālākāravyatirekavikalenātmanā saha kasyacidanvayavyatirekātmakāryakāraṇabhāvāsidhdeḥ
kāryaliṅgāyogat | dharmisattāyāścāsidhdatvāt svabhāvaliṅgānupapatteḥ | na cānyalliṅgamasti
| anyenāpi liṅgena bhavatā sādhyavyāptena bhavitavyam | tasya ca sarvathā'sidhdeḥ,
kathaṃ tena vyāptatvaṃ liṅgasya niścīyatām ? kiñca , kiyamātmā bodharupaḥ , abodharupo vā
? yadi bodharupo nityaśca tadā cakṣurādivaifalyaprasaṅgo durvāraḥ | athānityo bodharupastadājñānasyaivātmeti
nāma kṛtam , na vipratipattiḥ | athābodharupo dṛśyaśca tadā'nupalambho'sya
sattāṃ na kṣamata iti nirātmasidhdiranavadyā | tasmāt sarvaṃ saṃskṛtaṃ vastu nirātmakamiti
||

svarupāsiddhyāpi hetvabhāsanirupaṇam

svarupāsidhdayā'pyasidhdo hetvābhāso bhavati | yathā anityaśśabdaḥ cākṣuṣatvāditi | nanu vyāptyasidhdirapi
dūṣaṇam , tenāpi pareṣṭārthāsidhdeḥ | tatkiṃ nocyate? anaikāntikadūṣaṇenaiva
gatārthatvāt pṛthaḍnoktam | tathā hi - na svalakṣaṇābhyāṃ vyāptirgrahītuṃ śakyā |svalakṣaṇasya
deśakālākāraniyatatvenāpyanyatrānugamābhāvāt | api tu sādhyasādhanasāmānyābhyāmeva
vyāptirgrahītavyā | tatra ca yadi sādhanaṃ sādhyena vyāptaṃ na pratīyate tadā sādhanaṃ ca
syāt sādhyaṃ ca na syādityanaikāntikameva bhavati ||

apohanirupaṇam , sāmānyanirasanaṃ ca

nanu sāmānyaṃ cedaprasidhdaṃ , tatkathaṃ sādhyasādhanasāmānyābhyāṃ sarvopasaṃhāravatī vyāptiḥ
pramāṇena gṛhyate ? naiṣa doṣaḥ | yato yādṛśaṃ sāmānyaṃ paraiḥ parikalpyate tādṛśaṃ pramāṇena
bādhyata iti nābhyupeyate tatsaugataiḥ | na tu vyavahāraprasidhdamanyavyāvṛttilakṣaṇamapohasaṃjñitamapi
| nanu ko'yamapoho nāma ? yathādhyavasāyaṃ bāhya eva ghaṭādirartha apoha
ityabhidhīyate , apohyate'smādanyadvijātīyamiti kṛtvā | yathāpratibhāsaṃ buddhyākāro vā'pohaḥ
, apohyate pṛthak kriyate'smin buddhyākāre vijātīyamiti kṛtvā | yathātattvaṃ nivṛttimātraṃ
prasajyarupo vā'pohaḥ , apohanamapoha iti kṛtvā |

nanu yathādhyavasāyaṃ vidhireva , tarhi kevalo visāya ityāgatam | na apohaviśiṣṭo vidhirabhipretaḥ
| yattu gopratītau na gavātmā agavātmeti sāmarthyādapohaḥ paścānniścīyata iti vidhivādināṃ
matam | anyāpohapratipattau ca sāmarthyādanyapoḍho gavādirartho'vadhāryata iti nivṛttyapohavādināṃ
matam | tanna yuktam , vyavahārakāle prathamaṃ vartamānasyāpi pratītikramādarśanāt
| na hi vidhiṃ pratipadya kaścidarthāpattitaḥ paścādapohamavagacchati , apohaṃ vā
pratipadya paścādanyāpoḍhamavagacchati | tasmāt gopratipattireva anyāpoḍha pratipattirucyate
| yadyapi gośabdāduccaritādanyāpoḍhaśabdānullekha uktaḥ , tathā'pi nāpratipattireva viśeṣaṇabhūtasyānyāpohasya
| agavāpoḍha eva vastuni gośabdasya saṃketitatvāt | yathā nīlotpalasaṃketitendīvaraśabdāt
utpalapratītau tatkāla eva nīlamasfuraṇamanivāryaṃ tathā gośabdādapyagavāpoḍha
eva vastuni saṃketitāt gopratītau tulyakālameva viśeṣaṇatvāt apohasya agavāpoha-
sfuraṇamanivāryam | yathā ca pratyakṣasya prasajyapratiṣedharupābhāvagrahaṇamabhāva
vikalpotpādanaśaktireva , tathā vidhivikalpānāmapi tadanurupānuṣṭhānaśaktirevābhāva - grahaṇamabhidhīyate
| anyathā yadi gośabdādarthapratipattikāle nāvagataḥ parāpohaḥ , kathaṃ tarhi
anyaparihāreṇa pratipattā gavi vartatām | tatto gāṃ badhāneti codito'śvānapi badhnīyāditi
| tasmāt sthitametat ,bāhyārtho'dhyavasāyādeva śabdavācye vyavasthāpyate, na tu svalakṣaṇaparisfūrtyā
, pratyakṣaddyeśakālākārāvasthāniyata pravyaktasvalakṣaṇāsfuraṇāt | yadāha
nyāyaparameśvaraḥ -

' śabdenāvyāpṛtākṣasya budhdāvapratibhāsanāt |

arthasya dṛṣṭāviva ' iti ||

kiñca svalakṣaṇātmani vastuni vācye sarvātmanā pratipatteḥ vidhiniṣedhayorayogaḥ | tasya hi
sadbhāve astīti vyartham , nāstītyasamartham | asadbhāve tu nāstīti vyartham ,astitya samartham
| asti cāstyādipadaprayogaḥ | tasmāt paramārthato na svalakṣaṇaṃ śabdairabhidhīyata
iti sthitam ||

nanu yathā pratyakṣeṇa ghaṭasvarupe gṛhīte'paścāttatraiva kṣaṇikatvādiniścayārtha pramāṇāntaraṃ
pravartate , tathā vṛkṣaśabdena vṛkṣatvāṃśe pratipādite satvāṃśaniścayārthameva sadādipadaprayogo
bhaviṣyatīti cet , na | pratyakṣasyāniśyātmakatvādanabhyastasvarupaviṣaye pramāṇāntaraṃ
vartata iti yuktam | vikalpasya tu svayaṃ niśyātmakatvāt , gṛhīte svarupe kiṃ pramāṇāntareṇa
paraṃ grahītavyamiti ||

paraparikalpitasāmānyanirasanam

yādṛśaṃ sāmānyaṃ paraiḥ parikalpyate , anekavyaktisamavetaṃ dṛśyamekaṃ nityaṃ tādṛśasya sattāsādhakaṃ
na kiñcitpramāṇāmupalabhāmahe | tataḥ saditi vyavasthāpayituṃ tanna yuktam | tathā
hi - gavādivyaktyanubhavakāle varṇāsaṃsthānādyātmakaṃ vyaktisvarupamapahāya nānyat kiñcidekamanuyāyi
pratyakṣe bhāsate | tādṛśasyānubhavābhāvāt | nāpi svalakṣaṇānubhānantaramekākāraparāmarśapratyayāt
anyathā'nupapattyā sāmānyaparikalpanaṃ yuktisaṅgatam | vyaktibhya eva
svahetudattaśaktibhyo'sya pratyayasya paramparayotpatteḥ | bhede'pi kāścideva vyaktayo'sya
jananāya samarthāḥ, na sarvāḥ , ityatra kāryakāraṇabhāvasya pratyakṣānupalambhābhyāṃ dṛṣṭasyātivartayitumaśakyatvāt
| dṛṣṭaṃ cedaṃ sāmarthyaṃ bhedāviśeṣe'pi kāsāñcideva vyaktīnām
| yathā jvarādipraśamane guḍūcīnimbādīnām | yathoktam -

' ekapratyavamarśārthajñānādyekārthasādhane |

bhede'pi niyatāḥ kecitsvabhāvenendriyādivat' ||iti||

kiñca sarvagate vijātīyād vyāvṛtte satyapi sāmānye kiṃ bhedāviśeṣe'pi govyaktiṣveva samavetaṃ
tat sāmānyaṃ tatraiva caikākārāṃ budhdiṃ janayatīti praśne svabhāvenaivetyuttaraṃ parasya
| tacca pramāṇāsaṅgatam | asmākaṃ tu svabhāvenottaraṃ pramāṇāsidhdatvāt yuktisaṅgatameva
||

tathedamaparaṃ jātisādhanāya sādhanaṃ parasya | yad viśiṣṭaṃ jñānaṃ tad viśeṣaṇagrahaṇanāntarīyakam
, yathā daṇḍijñānam | viśiṣṭajñānaṃ cedaṃ gaurayamityarthataḥ kāryahetuḥ | atrocyate
- viśiṣṭabudhderbhinnaviśeṣaṇagrahaṇanāntarīyakatvaṃ sādhyaṃ , viśeṣaṇamātrānubhavanāntarīyakatvaṃ
vā | prathamapakṣe pratyakṣabādhā |vastugrāhiṇi pratyakṣe ubhayapratibhāsābhāvāt
| viśiṣṭabudhditvaṃ ca sāmānyamityanaikāntiko hetuḥ syāt ,bhinnaviśeṣaṇagrahaṇamantareṇāpi
tasya darśanāt | yathā svarupavānayaṃ ghaṭaḥ , gotvasāmānyamiti vā | dvitīyapakṣe tu sidhdasādhanam
, svarupavān ghaṭa ityādivat gotvādijātimān piṇḍa iti parikalpitabhedamupādāya
viśeṣaṇaviśeṣya bhāvasyeṣṭatvāt |

agovyāvṛttyanubhavabhāvitvāt gaurayamiti vyavahārasya | tadevaṃ ato'pi sādhanānna sāmānyasidhdiriti
| tadevaṃ paraparikalpitasāmānyasya vicārāsahatvāt , atadrūpaparāvṛttavastumātrameva
sāmānyamapohaśabdavācyaṃ vyavahārāṅgaṃ yathādhyavasāyamanavadyamiti sthitam |

sāmānyasya niṣedhāya prayogaḥ punarevaṃ kartavyaḥ - yadyatropalabdhilakṣaṇaprāptaṃ sannopalabhyate
tattatra asadvyavahāraviṣayaḥ ,yathā turaṅgamottamāṃge śṛṅgaṃ , nopalabhyate copalabdhilakṣaṇaprāptaṃ
sāmānyaṃ paridṛśyamānāsu vyaktiṣviti svabhāvānupalabdhiḥ | na cāsidhdasambhāvanā
| varṇasaṃsthānalakṣaṇaṃ vyaktisvarupamapahāya dvitīyasyānuyāyino rupasya nipuṇamapi
nirupyamāṇasya sarvathā darśanābhāvāt , nāpi jñānavaddarśanābhāve'pi pratyakṣasidhdatvamasyābhidhātumucitam
| jñānaṃ hi svasaṃvedanapramāṇasidhdam , na tu cakṣurvijñānagrāhyam
| idaṃ [ tu sāmānyaṃ ] cakṣurvijñānagrāhyamarthadharmatvāt | pratyakṣaṃ ca parairiṣṭamiti
| tadevaṃ paraparikalpitasāmānyasya vicārāsahatvāt , atadrūpaparāvṛttavastumātrameva sāmānyamuktam
| tasmāt sarvaṃ saṃskṛtaṃ vastu paraparikalpitasāmānyena śūnyamiti sthitam ||

īśvarasādhananirasanam

nāpi kenacidbudhdimatoparacittamityapi vijñeyam | tathā hi - asya jagataḥ karttā bhavan nityo
vā bhavedanityo vā | tatra na tāvannityo yuktaḥ , nitye karttari samarthe sati sargasthitipralayānāṃ
niyamena yaugapadyaprasaṅgāt | yena hi svarupeṇa sthitipralayayoḥ sa karttā tadasya
svarupaṃ sargakāle'pi sannihitamiti tadaiva sthitipralayau kuryāt | sahakārivirahānna
karotīti cet , tadasat | na hi nityena sahakāriṇā kadācidapyayaṃ virahitaḥ sadā sannihitatvāt
| nāpyanityena sahakāriṇā virahitaḥ , anityasahakāriṇo'pi tadāyattajanmatvāt | tata
ekadā sarvakaraṇādiprasaṅgaḥ ||

nanu budhdimattvādīśvarasya naiṣa doṣaḥ | budhdiśūnyo hi svasattāmātrajanyaṃ kāryamakrameṇaiva
kuryāt | budhdimāṃstu karttumīśāno'pi anicchanna karotīti kastasyopālambhaḥ ? ucyate -
tā apīcchāḥ svasattāmātranibandhanāḥ kiṃ na karotīti sa evāsyopālambhaḥ | atha svarupeṇa sāmarthye
satyapi eṣa eva tasya svabhāvaḥ , yatsahakārilakṣaṇayā'gantukaśaktyā vinā na karotīti
cet , tarhi mātā'pi sati vandhyā sā prakṛtyaivaitadapi vaktavyaṃ bhavedbhavatāmiti yatkiñcidetat
||

nanveṣa eva kāryasvabhāvaḥ , kevalāt samarthādapi nodeti , sahakāriṇamapekṣyaiva paścādbhavati
[ nāsyopālambha iti ] tanna yuktam | samartho hi sahakāryapekṣāmanādṛtya balādeva kāryaṃ
kuryāt | anyathā [ hyasya ] asamarthatvaprasaṅgāt |

nityasya kramakāritvaniṣedhanam

nāpi nityaḥ krameṇa kāryakārīti yuktam , nirapekṣatvāt | yadāha diṅmaṇḍalavikhyātakīrtirdharmakīrtiḥ
-

nityasya nirapekṣatvāt kramotpattirna yujyate |

kriyāyāmakriyāyāṃ ca kālayoḥ sadṛśātmanaḥ ||iti||

etena ātmādīnāmakṣaṇikānāṃ ghaṭādīnāṃ kṣaṇikānāṃ ca krameṇa kāryakaraṇaṃ pratyuktam | na cātra
pratyakṣavirodhaḥ , pratyakṣeṇākṣaṇikasya grahaṇāyogāt | na hi kṣaṇikaṃ pratyakṣamakṣaṇikamīkṣituṃ
kṣamate| anikakṣaṇavyāpāro hyakṣaṇikaḥ | sa kathamekakṣaṇabhāvinādhyakṣeṇa grahītuṃ
śakyaḥ | na hi prāgūrdhvaṃ cāvasthānamadhunā prakāśate| tasyāpyadhunātanatāprasaṅgāt
| janmavināśāvadhipratibhāsaprasaṅgāditi nedaṃ pratyakṣaṃ pūrvāparakālavyāptamarthaṃ kañcidapi
grahītumalam |

pratyabhijñānasya pratyakṣatvaṃ nirasanam

etena pratyabhijñānasyāpratyakṣatvamākhyātam | sākṣātkāri hi jñānaṃ pratyakṣam | na ca prāgavasthamadhunā
sākṣātkartavyam , api tu smartavyam | na ca smaraṇasvarupam pratyakṣam |

atha mataṃ bhavedidaṃ smaraṇaṃ yadidānīntanamavasthānaṃ na sākṣātkuryāt , tatsākṣātkaraṇapravaṇaṃ
kathamidaṃ smaraṇaṃ nāma ? yadāha bhaṭṭaḥ-

' pūrvapramitamātre hi jāyate sa iti smṛtiḥ |

sa evāyamitīyaṃ tu pratyabhijñā'tirekiṇi ||' iti ||

smaraṇagrahaṇasvarupaṃ tarhi pratyabhijñānaṃ syāt , na tu grahaṇasvarupameva | smaryamāṇe grahaṇāyogāt
, gṛhyamāṇe ca smaraṇāyogāt | na caikasya smaraṇagrahaṇe sambhavataḥ , parasparavirodhāt
| yena hi svarupeṇa smaraṇaṃ na tena svarupeṇa grahaṇamityanunmattena śakyate vaktum
| rupāntareṇa caikasya smaraṇagrahaṇe na syātām | bhāve'pi pratyakṣāpratyakṣe syātām
| na tu smaryamāṇe pratyakṣameva , pratyakṣāyogāt | tasmāt pratyabhijñāpratyayo bhrānta eva
,nirviṣayatvāt |

prayogaścaivam -yaḥ pratyabhijñāpratyayaḥ sa tattvato naikālambanaḥ , yathā lūnapunarjātatṛṇādiṣu
| pratyabhijñā pratyayaścāyaṃ tadevedaṃ nīlādīti pratyaya iti virudhdavyāptopalabdhiḥ
| ekatvānekatvayoḥ parasparavirodhāt tadviṣayakasaṃvedanayorapi virodhaḥ tenaikālambanatvena
anekālambanatvavirudhdena anekālambanatvena pūrvoktyā nītyā pratyabhijñāpratyayo vyāpta
iti na pratyabhijñānaṃ kṣaṇikānumānabādhakam | na ca keśādiṣvapi sāmānyālambanatayā ekālambanatvam
keśādivyaktereva pratyabhijñāyamānatvāt | sāmānye pratyabhijñāyamāne tadevedaṃ
keśādīti syāt , na tadevedaṃ keśādīti | ata evaikālambanatve pratyabhijñāpratyayasya krametarābhyāmutpattivirodhāt
, virudhdānaikāntikatve nāśaṅkanīye | na ca pratyabhijñānameva tadavasthāpakam
, yasyaiva vicāryamāṇatvāt | tasmāt sthitametat nityaḥ kartā nāstīti | yadi
nityaḥ kartā jagato na kāraṇaṃ , kimasya tarhi kāraṇam ?

sattvānāṃ śubhakarmaṇaḥ jagataḥ kāraṇatvasamarthanam

sattvānāṃ śubhāśubhākhyaṃ karma | yathoktam -

sattvalokamatha bhājanalokaṃ

cittameva racayatyaticitram |

karmajaṃ hi jagaduktamaśeṣaṃ

karma cittamavadhūya na cāsti ||iti||

vaibhāṣikamāśritya punarbhagavatā sarvajñena coktam -

' ākāśaṃ dvau nirodhau ca nityaṃ trayamasaṃskṛtam |

saṃskṛtaṃ kṣaṇikaṃ sarvamātmaśūnyamakartṛkam ||' iti||

sarvajñasamarthanam bhavaparamparāsamarthanaṃ ca

nanu sarvajñasidhdau hi tadvacanaṃ nidarśanīkartumucitam | sarvajñasidhdaye kiṃ pramāṇamiti
cet ? ucyate | yo yaḥ sādaranirantaradīrghakālābhyāsakalitacetoguṇaḥ sa sarvaḥ sphuṭībhāvayogyaḥ
, yathā yuvatyākāraḥ kāminaḥ puruṣasya | yathoktābhyāsakalitacetoguṇāścāmī caturāryasatyaviṣayākārā
iti svabhāvahetuḥ |

na tāvadāśrayadvāreṇa hetudvāreṇa vāsidhdasambhāvanā | saṅkalparuḍhānāṃ caturāryasatyaviṣayākārāṇāṃ
dharmiṇāṃ cetoguṇamātrasya ca hetoḥ pratyātmavedyatvāt | na caiṣa virudhdaḥ , sapakṣe
kāminyākāre sambhavāt | na cānaikāntikaḥ , abhyāsena sahitacetoguṇasfuṭapratibhāsayoḥ
kāraṇakāryayoḥ kumbhakāraghaṭayoriva sarvopasaṃhāreṇa pratyakṣānupalambhataḥ kāryakāraṇabhāvasidhdau
abhyāsasahitacetoguṇatvasya sādhanasya sfuṭapratibhāsakāraṇayogyatayā vyāptisidhdeḥ
| tathā hi - vyāptyadhikaraṇe kāmāturavartini yuvatyākāre sādaranirantaradīrghakālābhyāsasahitacetoguṇāt
pūrvamanupalabdhiḥ sfuṭābhatvasya paścādabhyāsasaṃvedanaṃ ,sfuṭābhasaṃvedanamiti
trividhapratyakṣānupalambhasādhyaḥ kāryakāraṇabhāvaḥ sfuṭapratibhāsābhyāsa sahitacittākārayorityupapannā
sarvopasaṃhāravatī vyāptiḥ | ato'naikāntikatvābhāvāt anavadyo hetuḥ
||

nanvanena sādhanena caturāryasatyākārāṇāṃ sākṣātkaraṇāt caturāryasatyākārasākṣatkārī vivakṣitassarvajñaḥ
sidhyati , na tvaviśeṣeṇa sarvadharmasākṣatkārī , tatastatsidhdaye sādhanāntaramabhidheyam
| ucyate - yatpramāṇasaṃvādi niścitārthaṃ vacanaṃ , tat sākṣāt pāramparyeṇa
vā tadarthasākṣatkārijñānapūrvakaṃ , yathā dahano dāhaka iti vacanam , pramāṇasaṃvādi niścitārtha
cedaṃ vacanaṃ , kṣaṇikāḥ sarvasaṃskārā iti arthataḥ kāryahetuḥ | nāsyāsidhdiḥ , sarvadharmakṣaṇabhaṅgaprasādhanādasya
vacanasya satyārthatvāt | nāpi virudhdaḥ , sapekṣe bhāvāt
| na cānaikāntikatā , vacanamātrasya saṃśayaviparyāsapūrvakatve'pi pramāṇa saṃvādi ] niścitārthasya
[ vacanasya ] sākṣāt pāramparyeṇa vā tadarthasākṣātkārijñānapūrvakatvena pratyakṣānupalambhābhyāmupalambhāt
| anyathā dhūmādāvapi hetutyāgaprasaṅgādaśeṣakāryahetūcchedaprasaṅgaḥ
||

bhavaparamparānirupaṇam

syādetat | anekabhavaparamparālakṣaṇena dīrghakālena bhāvyasya saṅkalpāruḍhasya sfuṭābhatvaṃ
sambhāvyate | bhavaparamparāsidhdaye tu kiṃ pramāṇam ? ucyate | yaccittaṃ tat cittāntaraṃ
pratisandhatte , yathedānīntanaṃ cittam | cittaṃ ca maraṇakālabhāvīti svabhāvahetuḥ | na
cārhaccaramacittena vyabhicāraḥ | tasyāgamamātrapratītatvāt niḥ kleśacittāntarajananādvā|
hetoḥ kleśe sati | viśeṣāpekṣaṇādi tyanāgatabhavasidhdiḥ | iha pūrvajanmābhyāsāt tapodānādhyayanādau
sarvasattvānāmabhyāse pravṛttiriti pravādaḥ | tatastatsidhdaye pramāṇamucyate -
yaccittaṃ tat cittāntarapūrvakaṃ yathedānīntanaṃ cittam | cittaṃ ca janmasamayabhāvītyarthataḥ
kāryahetuḥ ||

vaibhāṣikamatanirupaṇam

nanu tattvasākṣātkāraṇānmuktiḥ | tattvaṃ caikameva, yathoktam -

' muktistu śūnyatādṛṣṭistadarthāśeṣabhāvanā ' iti |

tatkathaṃ sarvajñadvaitaṃ, baudhdaprabhedaśceti ? naiṣa doṣaḥ | yasmātsarvametad bhūtārthe sattvānavatārayituṃ
bhagavatā pratipāditam | tathā hi vaibhāṣikāṇāṃ matam -

' ākāśaṃ dvau nirodhau ca nityaṃ trayamasaṃskṛtam |

saṃskṛtaṃ kṣaṇikaṃ sarvamātmaśūnyamakartṛkam ||'iti ||

sautrāntikānāṃ matam

jñānamevedaṃ sarvaṃ nīlādyākāreṇa pratibhāsate, na bāhyo'rthaḥ , jaḍasya prakāśāyogāt | yathoktam
-

'svakārajñānajanakā dṛśyā nendriyagocārāḥ ' ||iti ||

alaṅkāreṇāpyuktam -

yadi saṃvedyate nīlaṃ kathaṃ bāhyaṃ taducyate |

na cetsaṃvedyate nīlaṃ kathaṃ bāhyaṃ taducyate ||

nanu yadi prakāśamānaṃ jñānamevadaṃ , tadā'sti bāhyo'rtha iti kutaḥ ? bāhyārthasidhdistu syādvayatirekataḥ
| na hi sarvatra sarvadā nīlādaya ākārāḥ prakāśante|

na caitat svopādānamātrabalabhāvitve sati yujyate | niyataviṣaye pravṛttyayogāt | tasmādasti
kiñcideṣāṃ samanantarapratyayavyatiriktaṃ yadbalena kvacit kadācit bhavantīti śakyamavasātum
| sa eva bāhyo'rtha iti , na punarasau bāhyo'rthaḥ avayavī , guṇādayo dharmāḥ dravyāśrayiṇaḥ
parābhimatāḥ, navavidhaṃ dravyaṃ paramāṇāvo veti | tatra na tāvat guṇādayaḥ , dravyaniṣedhenaiva
teṣāṃ niṣedhāt | na cāsati samavāyini dravye samavāya iti tadduṣaṇamatra nādriyate
| dravyaṃ ca pṛthivyāpastejovāyurākāśaṃ kālo digātmā mana iti navavidham |

ātmākāśakāladiṅmanasāṃ nirasanam

tatrātmaniṣedhāyedamapi sādhanam - yatkādācitkaṃ jñānaṃ tatkādācitkakāraṇapūrvakam , yathā saudāminījñānam
| kādācitkaṃ cedamahaṃkārajñānamityarthataḥ kāryahetuḥ | nāyamasidhdaḥ ahaṃkāre
dharmiṇi jñānatvasya pratyakṣasidhdatvāt | nāpi kādācitkaviśeṣaṇamasidhdam , sarvadā'hamiti
jñānābhāvāt | nāpi virudhdaḥ , sapakṣe darśanāt | na cānaikāntikaḥ , dhūmapāvakayoriva
kādācitkajñānakādācitkakāraṇayoḥ pratyakṣānupalambhābhyāṃ vyāptisidhdeḥ | kādācitkajñānasya
cākādācitkakāraṇādutpattau kādācitkakāraṇādanutpattiprasaṅgaḥ | aniyatahetukatāyāṃ cāhetukatāprasaṅgaḥ
, tathā'pyanaikāntikatve prasidhdadhūmādiheturapyanaikāntikaḥ syāt , viśeṣābhāvāt
| api cāhaṃkārasya akādācitkakāraṇapūrvakatve sadaivodayaprasaṅgaḥ | kāraṇasya
kurvadrūpatvāt , akurvataścopacārataḥ kāraṇatvāt , kurvadakurvatoraikyābhāvāt | bhāve vā kurvato'pyakurvadrūpatāpattiḥ
, tatsvabhāvatvāt | kiñcāhaṃkārasya akādācitka kāraṇādutpāde
yugapadevotpādaprasaṅgaḥ , avyagrasāmagrīkatvāt | nanvahaṃkārasyālambanamātmā na kāraṇamiti
cenna | akāraṇasyālambanatvāyogādatiprasaṅgāditi ||

atha kimākāśaṃ nāma kiñcidvastubhūtamasti? uta nāsti vā ? nāstyevaitat | yatra hi sapratighaṃ
dravyamasti na tatrākāśamavakāśaṃ vā dadāti | yatra nāsti tatra tadabhāvādevāvakāśaḥ sidhda
iti kva vā''kāśamavakāśaṃ dadyāt ? [ yasmādavakāśapradamākāśaṃ bhaṇyate ] tasmāt satyasmin
sarvadā sarvathā sarvatrāvakāśaḥ syāt | na caitadasti | tasmānnāstyevākāśamiti pratīmaḥ
| etacca vaibhāṣīkamatapekṣya dūṣaṇamuktam |

paraistvākāśaṃ śabdaguṇakamiṣyate | taccaikamiti cet samānadeśatvāt sarvaśabdānāṃ vibhāgena
śravaṇaṃ na syāt | tatassannihitadeśa iva dūradeśābhimato'pi śabdaḥ śrūyeta | na vānyo'pītyekāntaḥ
| dikkālayoścaikatvāt pūrvāparādipratyayānupapattiḥ | etena nityasyāpi manaso'sambhava
eva | tathā hi - yugapajjñānānutpattyā mano'numīyate tadvādibhiḥ | anubhūyanta eva yugapadbahūni
jñānāni narttakīdarśanādau | yadi punarmano [ nityaṃ ] syāttadānīmetāni jñānāni
na yujyante | tasmānnāstyeva mano'pi ||

avayavinirasanapūrvakaṃ paramāṇumātrasamarthanam

pṛthivyādayo'vaśiṣyante | te cāvayaviparamāṇubhedena dvidhā iṣyante | tatra yo'vayavī ghaṭādiḥ
paramāṇubhidvaryaṇukādi krameṇārabdhaḥ prasidhdaḥ , tasya upalabdhi lakṣaṇaprāptasyānupalambho
bādhaka ityuktam | yadyavayavī nāsti kathaṃ tarhyayamekatvena pratibhāsata iti cet
-

bhāgā eva bhāsante sanniviṣṭāstathā tathā |

tadvānnaiva punaḥ kaścinnirbhāgaḥ sampratīyate ||

ityuktam | nanu ko'yaṃ bhāgapratibhāso nāma ? nānādigdeśāvaṣṣṭambhena sañcitaḥ paramāṇupratibhāsa
eva | yadyevaṃ kathaṃ ' pratibhāsadharmaḥ sthaulyam ' ityuktaṃ dharmottareṇa,tatrāpyayamevārthaḥ
arthasya svarupeṇa nāsti vedanam, 'bhāktaṃ syādarthavedanam' iti vacanāt | tasmādyo'yaṃ
nīlādiprabhāso nānādeśavyāpitvenānubhūyate sa eva sthūlapratibhāsa ityadoṣaḥ ye'pi
tadārambhakāḥ paramāṇavo vaiśeṣikāṇāṃ , sākṣādadhyakṣyagocarā vaibhāṣikāṇāṃ darśane, svasvākārasamarpaṇapravaṇāḥ
sautrāntikānāṃ mate , te'pi yogācārāṇāṃ darśane na sambhavanti
| na khalvekaḥ paramāṇuḥ prasidhdimadhyāste | tasyādharottaracaturdikṣu paramāṇumadhyāsīnasya
niyamena ṣaḍaṃśatāpatteḥ |yo hyasya svabhāvaḥ pūrvaparamāṇupratyāsannaḥ na sa evāparaparamāṇupratyāsanno
ghaṭate | tayorekadeśatāprāpteḥ | evaṃ ca sa pūrvaparamāṇusannihitasvabhāvo'paraparamāṇuṃ
pratyāsīdedyadi so'pi tatra syāt | asatyāmapi pratyāsattāvābhimukhyamātre'pyayameva
vṛttāntaḥ | tataśca paramāṇumātraṃ piṇḍaḥ prasaktaḥ ||

yogācārasya matam

athavā'yaṃ vicāraḥ , yadetatpratibhāsamānaṃ tadekaṃ tāvanna yuktam , anantaroktavicārāt | nāpyanekaṃ
, paramāṇuśaḥ paramāṇorayogāt | tathā hi - yadyasau sāṃśaḥ kathaṃ paramāṇuḥ ? atha
niraṃśaḥ tadā saṃyuktāḥ paramāṇāvaḥ sarvātmanā saṃyogāt parasparamabhinnadeśāḥ syuriti sarvaḥ
piṇḍaḥ paramāṇumātraṃ syāt , parvato'pi kṣitirapīti| tasmādavaśyaṃ tayoḥ svabhāvayorbhedo'bhyupetavyaḥ
| yathā cānayostathā 'dharottaradakṣiṇottaraparamāṇupratyāsannānāṃ svabhābānāṃ
ca bheda iti ṣaḍaṃśataiva paramāṇornyāyabalādāpatati | yadāha -

ṣaṭkena yugapadyogāt paramāṇoḥ ṣaḍāṃśatā |

ṣaṇṇāṃ samānadeśatvāt piṇḍaḥ syādaṇumātrakaḥ ||iti|

na caikāsiddhau anekasyāpi sidhdiriti na santi paramāṇavaḥ | yadi bāhyo'rtho nāsti kiṃ viṣayastarhyayaṃ
pratibhāsaḥ ? pratibhāsaḥ khalveṣo'nādivitathavāsanātaḥ pravartamāno nirālambana
eva lakṣyate | tathā hi -sati viṣaye sālambanatā syāt | tena cāvayavinā bhavitavyam , paramāṇupracayena
vā | sa cāyamubhayo'pyanantarokta bādhakapramāṇa [ grāha ] grastavigraho
na vyomatāmarasamatiśete yathoktam -

[ na sannāvayavī nāma na santi paramāṇavaḥ |]

pratibhāso nirālambhaḥ svapnānubhavasannibhaḥ ||iti||

nirālambanavādaḥ

svapnajñānaṃ nirālambanaṃ viditameva | na ca svaprajāgradanubhavayorbhedaḥ kaścidapyasti | sarvaprakārasādharmyadarśanāt
| na cānālambanādanavāptarupaviśeṣaṃ vijñānaṃ sālambanasambandhamanubhavitumutsahate
| yadanālambanādaviśiṣṭaṃ tadanālambanam , yathaikasmādākāśakeśadarśanāt
dvitīyam [ jñānaṃ ] anālambanācca svapnajñānādaviśiṣṭaṃ vivādāspadībhūtaṃ jāgradvijñānamiti
svabhāvahetuḥ ||

vijñānasyasya sākāratvanirākāratvapakṣabhedaḥ

yadi bāhyo'rtho nāsti kiṃ tarhi paramārthasat ? grāhyagrāhakādikalaṅkānaṅkitaṃ niṣprapañcavijñānamātraṃ
paramārthasat | yathoktam -

' grāhyagrāhakanirmuktaṃ vijñānaṃ paramārthasat ' iti |

punaścoktam -

' nānyo'nubhāvyo budhdyā'sti tasyā nānubhavo'paraḥ |

grāhyagrāhakavaidhuryāt svayaṃ saiva prakāśate ||'

uktaṃ caitadbhagavatā -

' bāhyo na vidyate hyartho yathā bālairvikalpyate |

vāsanāluṭhitaṃ cittamarthābhāsaṃ pravarttate ||'iti ||

sākāravādināṃ matam

tatra kecidevamāhuḥ - vijñānamevedaṃ sarva sarvaśarīraviṣayabhāvena prasidhdam , tacca svasaṃvedanamiti
na kasyacit grāhyaṃ grāhakaṃ vā | kalpanayā tu grāhyagrāhakabhāva iti vyavasthāpyate
| tataḥ parikalpitagrāhyagrāhakabhāvarahitaṃ vijñānaṃ [ sākāraṃ ] satyamiti |

nirākāravādināṃ matam

anye tu sakalākārakalaṅkānaṅkitaṃ śudhdasfaṭikasaṃkāśaṃ vāstavaṃ vijñānam | ākārāstvamī vitathā
evāvidyayā darśitāḥ prakāśante | tasmāt grāhyaṃ nāma nāstyeva grāhyābhāvāt tadapekṣayā
yadgrāhakatvaṃ vijñānasya tadapi nāstīti | mādhyamikānāṃ tu darśane tadapi vijñānaṃ na paramārthasat
, vicārāsahatvāt | svabhāvena hi yuktaṃ pāramārthika mucyate loke | na cāsya vicārataḥ
kaścitsvabhāvo ghaṭate, eko vā'neko vā , pūrvavicārāsahatvāt | yathoktam -

' neṣṭaṃ tadapi dhīrāṇā vijñānaṃ pāramārthikam |

ekānekasvabhāvena viyogādganābjavat ||'iti ||

kīrtipādairapyuktam -

' bhāvā yena nirupyante tadrūpaṃ nāsti tattvataḥ |

yasmādekamanekaṃ vā rupaṃ teṣu na vidyate ||' iti||

tathā'laṅkārakāreṇāpyuktam -

' yadā tu na vikalpasya na cānyasya pramāṇatā |

tadā viśīryamāṇe'pi sarvasmin ko'parādhyatu ||'

'badhdamuktādi bhedo'pi naivāsti paramārthataḥ |

bhedo hi nāvabhātyeva sarvatra samadarśinām ||'iti||

prayogaḥ punarevam - yadekānekasvabhāvaṃ na bhavati na tatparamārthasat , yathā vyomakamalam
,ekānekasvabhāvaṃ ca na bhavati vijñānamiti vyāpakānupalabdhiḥ | na tāvadayamasidhdo hetuḥ
| sākāre jñāne bahirartha iva ekānesvabhāvāyogyatvasya parisfuṭatvāt | yatra hi lokasya
bāhyārthavyavahārastadeva sākāravādino jñānam , tato yattasya bahirbhāve bādhakaṃ tadevāntarbhāve'pi
bādhakam | na hi sthūlamekamanekaṃ ca paramāṇurupamapīṣyate | vijñānātmakānāmayamākāro
yadyekaḥ sthūlo yati vā'nekaḥ paramāṇuśo bhinnaḥ , ubhayathā'pi bāhyārthapakṣabhāvi
dūṣaṇamaśakyamurdhdatum | na hi tadvijñāne bahirbhāvanibandhanaṃ dūṣaṇam! yena tadbhāvena
bhavet | mūrtinimittaṃ bādhakam,

nāmūrte vijñānātmani ityapi nissāram | sākāratāyāṃ vijñānasyāpi mūrtatvāt | ayameva hi deśāvitānavā
[ nākāro ] mūrtiriti ||

śrīmanmahājagaddalavihārīya mahāpaṇḍita bhikṣumokṣākaraguptaviracitāyāṃ tarkabhāṣāyaṃ parārthānumānaparicchedaḥ
tṛtīyaḥ samāptaḥ ||

granthāgraṃ ślokamānaṃ 840

tarkabhāṣāmimāṃ kṛtvā puṇyamāsādi yanmayā |

tena yuṇyena loko'yaṃ budhdatvamadhigacchatu ||

* yādṛśaṃ pustake dṛṣṭaṃ tādṛśaṃ likhitaṃ mayā |

yadi śudhdamaśudhdaṃ vā mama doṣo na dīyate ||

udakānalacaurebhyaḥ mūrkhakebhyastathaiva ca |

kaṣṭena likhitaṃ śāstraṃ yatnena paripālayet ||*

tarkabhāṣā samāptā

